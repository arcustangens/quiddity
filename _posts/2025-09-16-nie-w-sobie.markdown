---
layout: post
title: "Nie w sobie"
date: 2025-09-16
---

buty zzułem bardzo cierpliwie
spłukałem stopy w wodzie przejrzystej
pozbyłem się prochu, igliwia
przywdziałem w końcu strój uroczysty
uśmiech przyniosłem w misie srebrzystej,
nie w sobie

w lesie zbieram suche gałęzie
rodziną moją sarny i łosie
jako boru świadomy więzień
chowam, już zbędny, krzemień w mym trzosie
wspomnienia kładę na lichym stosie,
nie w sobie

kiedyś zawitam w kraj bezwładu
poprowadzi mnie cisza zawile
między bluszcz i kwiaty tojadu
zanucę, jak potrafię najmilej
złożę swój żal przy Twojej mogile,
nie w sobie
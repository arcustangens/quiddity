---
layout: post
title: "Donikąd"
date: 2025-09-16
---

Idę donikąd, wolno, acz miarowo  
Stawiam nogi tak, by nie deptać kwiatów  
Często przystaję, lecz nie trzeba batów  
bym w swoim czasie ruszył wnet na nowo

Stąpam po trakcie godnym celebryty  
mniszkowy atłas pod stropem jabłoni  
Spod koniczyny łypie trzmiel ukryty  
Ważka lękliwie siada na mej dłoni

Brak mi zazdrości, żalu czy goryczy  
brak również celu, uporu, ambicji  
Trawy wysokość mi ścieżkę wytyczy  
ufam jej bardziej, niż swej intuicji

Odchodząc patrzę na Ciebie ukradkiem  
Spotkamy się znów, gdy zbłądzisz przypadkiem

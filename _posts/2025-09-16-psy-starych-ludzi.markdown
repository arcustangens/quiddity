---
layout: post
title: "Psy starych ludzi"
date: 2025-09-16
---

Gdybyśmy byli w parku, przy źródle strumienia  
tańczyłbym krzepkim wigorem tęsknoty  
kurczowo trzymając się twojego ramienia  
\- w krzakach przy brodzie bywają wszak koty

Jesteśmy jednak w domu, cisza brzęczy w uszach  
nieprzerywana świergotem radioli  
Ten spokój wręcz zachęca, by się wciąż nie ruszać  
zwłaszcza, gdy każdy ruch zwykle mnie boli

O tej porze zazwyczaj chodzimy zapalić  
powinność słuszna, tak jak bezzasadna  
Twoją pilność w tej kwestii można tylko chwalić  
\- zazwyczaj, bo dziś gdzieś leżysz bezwładna

Raczej nie powoduje to u mnie emocji  
dobrze rozumiem potrzebę spoczynku  
zwłaszcza po wieloletnich trudach lokomocji  
sam chciałbym spocząć w krześle przy kominku

Nie wolno jednakże psu, jakkolwiek by nie chciał  
Nie wolno i już, i to jest w porządku  
Pies nigdy na więcej ambicji przecież nie miał  
oprócz udziału w krótkim, ludzkim wątku

Móc dreptać, gdy kuśtykasz w drodze do kościoła  
Jeść to, co zjadasz, i tyć, jak Ty tyjesz  
Wyć, gdy z balkonu słychać, że ktoś Cię zawołał  
Nie mieć pojęcia, że przecież nie żyjesz
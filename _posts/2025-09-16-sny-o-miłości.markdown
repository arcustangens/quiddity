---
layout: post
title: "Sny o miłości"
date: 2025-09-16
---

Sny o miłości przedwczesnej, bezradnej
zrywają mi z oczu całun spokoju
W tym skazanym z góry na klęskę boju
niczym dezerter szukając pokoju
ukradkiem skrawki radości wykradnę
snom o miłości niewinnej, przykładnej

W snach o miłości zbyt krótkiej na sonet
aromat kwiecisty łapczywie chłonę
nie bacząc nijak na trudy pogoni
za efemerą, jej pięknym ogonem
miłością bez blasku srebrzystych skroni
miłością, nad którą łez się nie roni

W snach o miłości zbutwiałej, żałosnej
zapuszczam korzenie, z przyzwyczajenia
i wieki tak tkwię, i nic się nie zmienia
Wnet ktoś wyrywa te chwasty na wiosnę
pora na plony i pieśni radosne
bo się pozbyłem korzeni brzemienia

Snami o miłości słodkiej, dojrzałej
okładam zmęczone miłością kości
I choć je dobrze pod kocem wygrzałem,
i choć wyzbyłem się żalu i złości
wiem, że to zaszczyt i szczęście niemałe
móc noc po nocy snuć sny o miłości
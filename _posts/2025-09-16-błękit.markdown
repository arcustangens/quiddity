---
layout: post
title: "Błękit"
date: 2023-01-01
---

Psotliwy chichot, losu żart udany  
każdego ranka stawia mnie na nogi  
Tej regularności fenomen mi znany,  
lecz jej świadomość nie umniejsza trwogi

Nieracjonalne źródło mego strachu,  
chociaż z pewnością nie jestem jedyny  
kogo decyzję definiują szyny  
wybiegające z wolnej woli gmachu

Dokąd prowadzą? Gdzie lokomotywa?  
Chcę odpowiedzieć, lecz głos się urywa  
Pytając wzrokiem, spoglądasz wesoło  
Ten gest rozświetla każdy kąt wokoło

Wszystko jest jasne, jak słońce o świcie  
Bo znalazłem sens w oczu Twych błękicie